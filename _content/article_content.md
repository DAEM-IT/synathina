Η καμπάνια Break the Chain αποτελεί μια πρωτοβουλία του Εθνικού Eισηγητή για τα ζητήματα trafficking του Υπουργείου Εξωτερικών και υλοποιείται σε συνεργασία με την Τεχνόπολη του Δήμου Αθηναίων και της πολιτιστικής πλατφόρμας aελculture.

Τον Οκτώβριο του 2015 πραγματοποιήθηκε το πρώτο φεστιβάλ Break the Chain στο οποίο συμμετείχαν πλήθος Μη Κυβερνητικών Οργανώσεων, καλλιτέχνες και φορείς. Το διήµερο πολυθεµατικό φεστιβάλ είχε ως στόχο την ενημέρωση και ευαισθητοποίηση σε θέµατα που αφορούν στην εµπορία και εκμετάλλευση ανθρώπου από άνθρωπο.

Μιλήσαμε με τους διοργανωτές και τους ζητήσαμε απαντήσεις σχετικά με τη σημασία της συνεργασίας κρατικών φορέων με πρωτοβουλίες της Kοινωνίας των Πολιτών για την αντιμετώπιση φαινομένων, όπως η Εμπορία Ανθρώπων.

Ο κύριος Ηρακλής Μοσκώφ, Εθνικός Εισηγητής για την Καταπολέμηση της Εμπορίας Ανθρώπων τονίζει τη σημασία της συνέργειας και τη μεγιστοποίηση του αντίκτυπού των μηνυμάτων όταν εκφράζονται συλλογικά:

Πώς θα περιγράφατε την εμπειρία του φεστιβάλ μετά την ολοκλήρωσή του;
Στο πρώτο φεστιβάλ Break the Chain ένωσαν τις δυνάμεις τους δεκάδες κοινωνικές οργανώσεις, φορείς του κράτους και της τοπικής αυτοδιοίκησης, ιδιωτικοί φορείς εταιρικής κοινωνικής ευθύνης, πρεσβείες, κοινωφελή ιδρύματα και διεθνείς οργανισμοί, δημιουργικές ομάδες εικαστικών, κινηματογραφικές και θεατρικές παραγωγές, μουσικοί, λογοτέχνες και πολύς κόσμος. Το φεστιβάλ προσέλκυσε τo ενδιαφέρον και τη συμμετοχή 3.000 και πλέον επισκεπτών και αποτέλεσε την ‘ιδρυτική πράξη’ μιας ζωντανής κοινότητας ενεργών πολιτών που δεν μένει αμέτοχη στην εκμετάλλευση ανθρώπου από άνθρωπο.

Πώς η κοινωνία των πολιτών και οι θεσμικοί φορείς μπορούν να συνεργαστούν για την αντιμετώπιση του φαινομένου της Εμπορίας Ανθρώπων;
Η κοινότητα του Break the Chain έχει την πεποίθηση ότι όταν δεν αθροίζονται, οι μεμονωμένες ενέργειες κάποιου δεν έχουν νόημα. Σε αυτές τις δυο μέρες που διήρκεσε το φεστιβάλ, μπήκαν τα θεμέλια για να χτίσουμε συνέργειες προς όλες τις κατευθύνσεις. Στόχος μας είναι να καταστεί το φεστιβάλ ένα σημείο αναφοράς, μια πλατφόρμα συνεργασίας του οικοσυστήματος των εταίρων μας. Μιας κοινότητας που διεκδικεί να σπάσει την αλυσίδα της ανοχής και συνενοχής στην αγορά που προσφέρει, ζητά και ‘καταναλώνει’ σύγχρονους δούλους και ανθρώπινα ‘προϊόντα’. Μιας κοινότητας που προτάσσει ένα νέο αφήγημα για τα κινήματα που προασπίζουν ανθρώπινα, κοινωνικά και εργατικά δικαιώματα. Μιας κοινότητας που προτάσσει μια νέα συλλογικότητα και ενώνει διαφορετικές όψεις του κοινωνικού γίγνεσθαι, όπως ο πολιτισμός και η τέχνη με την κοινωνική αφύπνιση και δράση. Μιας κοινότητας αλληλεγγύης και έμπρακτης βούλησης ενάντια στο φασισμό της εμπορίας ανθρώπων και την περιφρόνηση της ανθρώπινης αξιοπρέπειας.

Ποια είναι τα επόμενα βήματα του φορέα που εκπροσωπείται ως προς το στόχο αυτό;
Οι συντελεστές του φεστιβάλ μας υπενθύμισαν ότι έχουμε την δύναμη και τους τρόπους να σπάσουμε την αλυσίδα και να συμβάλουμε στην απελευθέρωση χιλιάδων ανθρώπων που η αγωνία τους για μια καλύτερη ζωή μετατράπηκε στον χειρότερο εφιάλτη. Τα επόμενα βήματα απαιτούν στήριξη των πρωτοβουλιών που σχεδιάζουμε τους επόμενους μήνες, με αποκορύφωμα το δεύτερο φεστιβάλ Break the Chain τον Οκτώβρη του 2016. Από τις αρχές του 2000 η ελληνική και παγκόσμια κοινότητα των ανθρωπιστικών και κρατικών οργανώσεων, πάλεψαν με όλες τους τις δυνάμεις για να αφυπνίσουν την κοινωνική αλληλεγγύη και την πολιτική βούληση για την προστασία των θυμάτων εμπορίας και εκμετάλλευσης ανθρώπων. Μέσα από το έμπρακτο και ουσιαστικό έργο τους στους δρόμους, τα δικαστήρια, τα καταφύγια, τα σχολεία, την τέχνη, συνέβαλαν καθοριστικά σε μια παγκόσμια συμμαχία που μάχεται να σπάσει την αλυσίδα της εκμετάλλευσης. Έδωσαν φωνή στις μαρτυρίες των θυμάτων που υπέφεραν στο σκοτάδι και την σιωπή. Πάλεψαν για την εφαρμογή νόμων και πολιτικών που θα εξασφαλίσουν ότι η τιμωρία του εγκλήματος της εμπορίας ανθρώπων εξαρτάται από την ενδυνάμωση και επανένταξη των θυμάτων. Μέσα από εκστρατείες πρόληψης και αφύπνισης, όπως το Break the Chain, στόχος του Γ.ΕΘ.ΕΙΣ είναι σκεφτούμε “out of the box” και να συμβάλουμε στην κοινωνική έκφραση δυνάμεων που οραματίζονται μια ανθρώπινη κοινωνία αλληλεγγύης, χωρίς δούλους, δουλέμπορους και αγοραστές/πελάτες.

*Ακολουθείστε τις δράσεις του Break the Chain στην ιστοσελίδα τους και στη σελίδα τους στο facebook
**Μάθετε περισσότερα για τις δράσεις του Εθνικού Εισηγητή για την Καταπολέμηση της Εμπορίας Ανθρώπων στη σελίδα του στο facebook.
